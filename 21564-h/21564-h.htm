<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd"> <html>

<head> <title>CATECISMO D'A DOUTRINA LABREGA</title> <meta name="AUTHOR" content="R. P. M.
FR. MARCOS D'A PORTELA"> <meta http-equiv="Content-Type"
content="text/html; charset=UTF-8"> <style type="text/css">

body {width: 80%; margin-left:10%}

h1, h2, h3, h4 { text-align: center} h1 {margin: 1em; text-align:
center} h2, h4 {margin-top: 2em}

.author {font-family: serif; font-style:italic; font-weight: bold}

.ficha_tecnica {text-align:center}

.indice {text-align:left; margin-left: 40%}

.quote { margin-left: 10%; } </style>

</head>
<body>

<div class="ficha_tecnica">


<h1>CATECISMO</h1>

D'A<br />

<h1>DOUTRINA LABREGA</h1>


COMPOSTO POL-O<br />

<span class="author">R. P. M. FR. MARCOS D'A PORTELA</span><br />

DOUTOR EN TIOLOXÍA CAMPESTRE<br />

<hr />

1888<br />

IMP. D'O ECO D'OURENSE<br />

<i>Rua d'Alba, 15</i> <br />

<img src="images/capa.jpg" alt="Portada" />
</div>




<h2>DECRARACION<br />

D'A DOUTRINA LABREGA.</h2>


<p><i>P.</i>--¿Sondes labrego?</p>

<p><i>R.</i>--Si, pol-a miña disgracia.</p>

<p><i>P.</i>--Ese nome de labrego, ¿de quén o recibiche?</p>

<p><i>R.</i>--D'o sacho que me fai callos n-as maus, d'a terra que rego c'o
sudor d'a miña testa, d'as mouras fames que paso, d'o aire que brua n-as
miñas faltriqueiras, d'a monteira que levo n-a chola, d'a coroza de
palla que me libra d'a chuvia, d'as cirigolas d'estopa que me cobren de
medio corpo abaixo, e d'outras cativeces entr'as que vivo aguniando.</p>

<p><i>P.</i>--¿Qué quere decir labrego?</p>

<p><i>R.</i>--Home acabadiño de traballos, caste de besta de carga n-a que
tanguen á rabear os que gobernan, ser á quen fan pagar cédula como as
persoas pra tratalo com'os cás, que leva faltriqueira n-o traxe por
fantesia, boca n-a cara por bulra, que anda d'arrastro como as cobras,
que fura n-a terra como as toupeiras, que traballa moito e come pouco,
que á somellanza d'os burros d'arrieiro que levan o viño e beben a auga,
precuran o trigo pra comer o millo, que anda langraneando por unha
peseta sin poder nunca xuntala, e que ven á ser considerado pol-os seus
somellantes como un ninguen que á todo chamar chámanlle Xan paisano.</p>

<p><i>P.</i>--¿Qu'entendes por home de labranza?</p>

<p><i>R.</i>--Unha caste de boi posto de pé, unha maquina de sacar cartiños d'a
terra.</p>

<p><i>P.</i>--¿Cal é a sinal d'o labrego?</p>

<p><i>R.</i>--A probeza.</p>

<p><i>P.</i>--¿Por qué?</p>

<p><i>R.</i>--Porque n-ela vivimos e morremos.</p>

<p><i>P.</i>--¿De cantas maneiras usa o labrego d'esta sinal?</p>

<p><i>R.</i>--De duas.</p>

<p><i>P.</i>--¿Cales son?</p>

<p><i>R.</i>--Aunar ô traspaso e andar â mioca.</p>

<p><i>P.</i>--¿Qué cousa é aunar ô traspaso?</p>

<p><i>R.</i>--Unha cousa muy condanada que fai debecer as carnes, abrir a boca,
ronronar as tripas e infrar o estómago de aire.</p>

<p><i>P.</i>--¿Qué cousa é andar â mioca?</p>

<p><i>R.</i>--Deitarse con apetencia y-erguerse con fame; sentir antoxos de
comer pan e de beber viño, e non facer mais que comer o xenio e beber os
ventos.</p>

<p><i>P.</i>--Mostrade como.</p>

<p><i>R.</i>--Meto por equivoco as maus n-as faltriqueiras e solasmente alcontro
aire...; collo o saco d'o grau pra ir ô muino e non collo mais que
lenzo; vou â casa d'os que teñen á pidir un peso emprestado e si non me
dan co-a porta n-os fuciños, despáchanme con palabras de moito peso, pro
non c'o peso qu'eu cobizo; vay o recaudador pra que lle pague os
trabucos e non hacho mais que desculpas que lle dar.</p>

<p><i>P.</i>--¿Por qué metedes as maus n-as faltriqueiras?</p>

<p><i>R.</i>--Por non perder a costume qu'herdamos d'os nosos pâis que víviron
mais acomodados.</p>

<p><i>P.</i>--¿Por qué as levades â boca?</p>

<p><i>R.</i>--Enganándonos, coidando que son pan pra ver si d'este xeito
enganamos o estómago.</p>

<p><i>P.</i>--¿Por qué as levades ô sacho?</p>

<p><i>R.</i>--Porqu'en todo tempo e lugar os nosos gobernantes n-os piden as
pagas d'os trabucos y-os señoríos as rendas.</p>

<p><i>P.</i>--¿Cales son os vosos nemigos?</p>

<p><i>R.</i>--Cóntanse por centos.</p>

<p><i>P.</i>--¿Qué nemigos son esos?</p>

<p><i>R.</i>--Á maores d'o mundo, d'o demo e d'a carne como teñen todal-as
xentes, temos un fato d'eles: nove ministros en Madril, o Delegado d'a
Facenda n-a provincia, o Adeministrador d'a Subalterna n-o partido, o
Alcalde, os concexales y-o Sacretario n-o Concello, o cacique d'a
parroquia, o veciño de porta con porta, a miseria n-a casa, os pedriscos
n-os eidos, a fillosera n-os viñedos, o recaudador metido n-a cabeza, os
trabucos e a contribucion territorial n-a cana d'os osos, a de consumos
entalada n-as gorxas, a crência de que non hemos millorar de sorte n-o
esprito, as falcatruas d'a curia enterradas hastr'o redaño, etc., etc.,
etc.</p>

<p><i>P.</i>--¿Y-o traballo ten virtude contra eles?</p>

<p><i>R.</i>--Non padre, nin esta.</p>

<p><i>P.</i>--¿E por qué non?</p>

<p><i>R.</i>--Porque non hay cartos que lle cheguen nin o traballo rende pra
contentalos.</p>




<h2>DIVISION<br />

D'A DOUTRINA LABREGA</h2>


<p><i>P.</i>--Xa vimos como sodes labrego, como estades acabadiños pol-o nome e
pola fame de labrego, mais decíndeme agora ¿Cantas cousas está obrigado
á saber y-entender o labrego cando chega á ter uso de razon?</p>

<p><i>R.</i>--Catro cousas.</p>

<p><i>P.</i>--¿Cales son?</p>

<p><i>R.</i>--Saber o que se deixa de comer, saber o que ten que traballar,
esquecerse d'o que ten que pagar e non coidarse d'o que ten que recibir.</p>

<p><i>P.</i>--¿Como saberá o que deixa de comer?</p>

<p><i>R.</i>--Facendo recordo d'as larotas que se pasan n-a sua chouza;
estabrecendo comparanzas entr'os manates de bandullo á xeito de bombo,
mofretes infrados, rexos e ben mantidos que se pasean, y-entr'os
labradores que andan pol-as carrilleiras e congostras como almas en
pena, esvaidos, fracos, esfamiados, pensando n-o pan que non lles ven âs
maus e n-os cartiños que fuxen d'eles como d'a queima; botándolle
olladas degorantes ôs aparadores d'os almacés onde se vende xamon,
salchichós, polos asados, perdices, dulces, conservas, queixos e outros
manxares apetecentes; pensando n-as veces que pol-o dia adiante se
ll'abre á un a boca e se lle vay o estómago xa canso de non dixerir mais
que patacas cando as hay pra comelas en cachelos, e sin sal moitas veces
pra seren gallegas enxebres sin gracia, pois maldito si gracia teñen nin
xiquera ll'a fan ô estómago.</p>

<p><i>P.</i>--¿Cómo saberá o que ten que traballar?</p>

<p><i>R.</i>--Vendo que non hay un chavo nin unha cunca de fariña n-a chouza,
que o recaudador non dorme, que hay que manter a muller y-ôs fillos, que
os que gobernan non fan mais que pidir trabucos, que os que mandan
queren ter sempre o comedeiro acugulado, que o persupuesto de gastos é
un pozo sin fondo, e que o persupuesto d'ingresos non pasa de ser unha
cesta que os estadistas se degoran por encher d'auga, que sin cartos non
se pode dar un paso n-este mundo, nin hay xusticia, nin dereito, nin
xiquera é un xente, que desque lle chaman á un <i>volo</i> n-o bautismo
hastra <i>niquitate</i> n-o enterro, pasando pol-a confirmacion en que nos
dan unha lufiada n-a cara, hastr'o matrimonio en que nos xunguen á unha
muller pra facer unha xunta de boy e vaca que ha turrar pol-o carro d'a
familia, temos que soltar os cartiños d'unha maneira ou d'outra, pois si
non é por fás é por nefas.</p>

<p><i>P.</i>--¿Cómo poderá esquecerse d'o que ten que pagar?</p>

<p><i>R.</i>--¿Ponéndose bébedo, volvéndose louco, meténdose cen brazas debaixo
de terra ou morrendo.</p>

<p><i>P.</i>--¿Cómo non se coidará d'o que ten que recibir?</p>

<p><i>R.</i>--Facéndose de conta que ten os osos de goma pra que non lle doan
por moito que mallen n-eles, non pasándoselle nin pol-as mentes que ha
de recibir cousa que sea de porveito nin que valla diñeiro, porque os
labregos, de recibiren, fora d'o ben que lles veña recibindo á Dios, non
reciben mais que xiringazos.</p>




<h2>PRIMEIRA PARTE<br />

EN QUE SE DECRARA O CREDO Y-OS ARTÍCOLOS.</h2>


<p><i>P.</i>--Escomenzando pol-o primeiro: ¿quén dixo o credo?</p>

<p><i>R.</i>--Os Apóstoles.</p>

<p><i>P.</i>--¿Pra qué?</p>

<p><i>R.</i>--Pra qu'andemos de cote co-él n-a boca.</p>

<p><i>P.</i>--¿E vos pra qu'o decides?</p>

<p><i>R.</i>--Pra que Dios nos teña d'a sua mau, que boa falta nos fai.</p>

<p><i>P.</i>--¿Qué cousa é fé?</p>

<p><i>R.</i>--Creer o que non vimos.</p>

<p><i>P.</i>--¿Vistes as moedas de cinco pesos?</p>

<p><i>R.</i>--Non, padre.</p>

<p><i>P.</i>--¿Y-os billetes de Banco de cen pesetas?</p>

<p><i>R.</i>--Non, padre.</p>

<p><i>P.</i>--¿E creendes n-eles?</p>

<p><i>R.</i>--O qu'é creer, creemos.</p>

<p><i>P.</i>--¿Por qué o creedes?</p>

<p><i>R.</i>--Porque ouvimos falar d'eles ôs ricos; porque sabemos que os nosos
cartiños vanse xuntando n-as faltriqueiras d'os zumezugas de todal-as
castas, pra se convertir en moedas e billetes; porque dos deprocatamos
de que â conta d'eles medran, trunfan e campan os que s'alcontran n-o
poleiro.</p>

<p><i>P.</i>--¿Qué cousas son as que creedes como labregos?</p>

<p><i>R.</i>--Os artícolos, principalmente como se conteñen n-o credo.</p>

<p><i>P.</i>--¿Pra que son os artícolos?</p>

<p><i>R.</i>--Pra dar noticia d'os dioses d'a nosa aldea.</p>

<p><i>P.</i>--¿Quén son esos dioses?</p>

<p><i>R.</i>--O Alcalde noso señor, o Sacretario noso amo, y-o Cacique noso
dono.</p>

<p><i>P.</i>--¿Quén é o Alcalde noso señor?</p>

<p><i>R.</i>--É a cousa mais condanada que se pode decir nin pensar: un señor
infinitamente malo, burro, larpeiro, inxusto, prencipio de todal-as
nosas disgracias e fin de todal-as nosas facendas.</p>

<p><i>P.</i>--¿A condanadísima trinidá quen é?</p>

<p><i>R.</i>--É o mesmo Alcalde, o mesmo Sacretario y-o mesmo Cacique, tres
persoas distintas e unha sola calamidá verdadeira.</p>

<p><i>P.</i>--¿O Alcalde é dios?</p>

<p><i>R.</i>--E si señor.</p>

<p><i>P.</i>--¿O Sacretario é dios?</p>

<p><i>R.</i>--Ogallá non-o fora.</p>

<p><i>P.</i>--¿O Cacique é dios?</p>

<p><i>R.</i>--Así él adoecera com'o é.</p>

<p><i>P.</i>--O Alcalde é o Sacretario?</p>

<p><i>R.</i>--Non señor.</p>

<p><i>P.</i>--O Sacretario é Alcalde?</p>

<p><i>R.</i>--Às veces</p>

<p><i>P.</i>--O cacique é Alcalde ou Sacretario?</p>

<p><i>R.</i>--Si non-o é, como si o fora.</p>

<p><i>P.</i>--¿Por qué?</p>

<p><i>R.</i>--Porque si as persoas son distintas, vólvense unha sola cando se
trata de mallar en nos, de zugarnos a sangue, ou d'espremernos a
faltriqueira.</p>

<p><i>P.</i>--E logo cántas naturezas, entendementos e voluntás hay n-eses
dioses?</p>

<p><i>R.</i>--Naturezas duas, unha de lobo e outra de porco; entendementos,
ningun; voluntás, a d'o Gobernador, a d'o diputado, a d'o Xuez y-as suas
malas voluntás.</p>

<p><i>P.</i>--¿Como é dios o Alcalde?</p>

<p><i>R.</i>--Mintindo unha infruencia que non ten, agarapiñando votos n-as
urnias, sacándolle a monteira e facéndolle retesías ôs que mandan,
asoballand'ôs que ten baixo de sí, recollend'os xamós d'as nosas chouzas
e partíndoos c'os manates d'a vila, sacando cartos ôs quintos cando se
tercia pra seren os promeiros en riqueza e os últemos n-o reparto de
consumos, armándolle a gayola ôs que non son d'a sua corda, repartind'os
destinos d'o Concello entr'a xente d'a familia, lobos d'a camada y-os
que se deixan ver por adiantado, estrapexando n-a política com'os
esgarabellos n-a bola, e facendo en fin cantas falcatruas se lle veñen
ás mentes pra conservar o mandiño.</p>

<p><i>P.</i>--¿Cómo é criador?</p>

<p><i>R.</i>--Porque saca ôs diputados y-ôs rexidores d'a nada.</p>

<p><i>P.</i>--¿Pra que criou Dios o labrego?</p>

<p><i>R.</i>--Pra servir ô Alcalde e morrer de fame n-esta vida e si cadra vivir
ardendo n-a outra.</p>

<p><i>P.</i>--¿Ten o Alcalde figura corporal como nosoutros?</p>

<p><i>R.</i>--Eso din, anque pra nosoutros é como si víramos ô demo.</p>

<p><i>P.</i>--¿Quén é o Sacretario?</p>

<p><i>R.</i>--É unha feitura d'o señor Alcalde, tan bó como él, e que se fixo
Sacretario pra nos reventar e darnos mal exempro.</p>

<p><i>P.</i>--¿Cantas naturezas, voluntás y entendementos hay n-o Sacretario?</p>

<p><i>R.</i>--Naturezas, unha sola y-abonda; voluntás, a sua y-a de todol-os que
ten por enriba, y-entendementos, s'algun ten, mais valera que non-o
tivese.</p>

<p><i>P.</i>--¿E cantas persoas e memorias?</p>

<p><i>R.</i>--Unha sola persoa con moitas caras, e memoria a bastante
pr'acordarse d'o que lle ten conta.</p>

<p><i>P.</i>--¿Qué quere dicir Sacretario?</p>

<p><i>R.</i>--Acabador.</p>

<p><i>P.</i>--¿De qué?</p>

<p><i>R.</i>--D'a nosa pacencia e d'os nosos cartos.</p>

<p><i>P.</i>--¿Como foi concebido o Sacretario?</p>

<p><i>R.</i>--Obrando o Alcalde y-o Cacique contra-natura e milagreiramente.</p>

<p><i>P.</i>--¿Por qué dicides contra-natura e milagreiramente?</p>

<p><i>R.</i>--Porque o Sacretario non foi concebido nin naceu com'os demáis
homes.</p>

<p><i>P.</i>--¿Pois como s'obrou o misterio d'a conceucion d'o Sacretario?</p>

<p><i>R.</i>--N-a mala idea d'o señor Alcalde meteu o cacique o pensamento de
que pr'acabar c'o país era perciso un home de sangue moura, malas
entranas e piores feitos; por un sopro d'o demo saliu un corpo com'o
deseaban, uníronlle un alma atravesada, firmaron o nombramento, y-o que
dinantes era solamentres home quedou feito Sacretario.</p>

<p><i>P.</i>--¿E cómo naceu milagreiramente?</p>

<p><i>R.</i>--Saindo d'a cabeza d'o Alcalde sin detrimento d'a sua brutalidá, á
maneira que sai un preso d'a Cárce-Modelo sin romper reixas nin portas.</p>

<p><i>P.</i>--¿Por qué quixo ser Sacretario?</p>

<p><i>R.</i>--Pra facer a vida d'o labrego un inferno.</p>

<p><i>P.</i>--¿Qué entendedes por inferno?</p>

<p><i>R.</i>--A aldea en que viven os labregos.</p>

<p><i>P.</i>--¿Pois cantos infernos hay?</p>

<p><i>R.</i>--O inferno d'os que pagan trabucos e rendas, e non teñen pan que
levar â boca; o purgatorio d'os que van ô servicio d'o rey, vendo quedar
os fillos d'os ricos n-a sua casa; o limbo d'os nenos onde s'alcontran
os que fan o aprendizaxe de labregos, descalzos de pé e perna,
esfarrapados, acoradiños de fame, arrecadand'o gando n-a chousa, y-a
leña n-o monte e sin ver xiquera unha letra d'a cartilla d'os Cristos;
y-o limbo d'os xustos, onde viven os alpabardas que cren n-as
padricaciós d'os políticos, n-as palabras d'os diputados, n-a proteucion
d'o Goberno, en que han de sair campantes d'os seus atolladeiros sin
untar o carro, y-en que lles han de facer xusticia tendo solasmentres
razon: xente a mais filiz de todas porque cree qu'abonda traballar pra
comer.</p>

<p><i>P.</i>--¿Qué cousa é estar sentado â direita d'o señor Alcalde?</p>

<p><i>R.</i>--Ter cuasementes o seu anaquiño de mando, poder turrar d'a corda
pr'os amigos, facer toda caste de falcatruas ôs contrarios, remexer n-as
trecolas d'o Concello, e sacarlle sustancia á todol-os nagocios que lle
pasan pol-a mau.</p>

<p><i>P.</i>--¿Qué creedes cando decides que hay Concello?</p>

<p><i>R.</i>--Que hay alí unha dúcia de lampantís d'os que non se pode agardar
nada bó: xente que cando se xunta non pensa mais que en espremernos o
xugo, en sacarnos os cartos d'os consumos y-os fillos pr'a guerra; en
facernos traballar por prestacion n-os camiños que van direitos âs suas
casas; en quitarnos o voto e darnos a cédula persoal; esprítos malinos
que lle fan mal de ollo âs pitas d'o noso corral y ôs porcos d'o noso
cortello; que cando s'axuntan é o mesmo que si s'escornaran duas nubes
de pedrisco sobr'os nosos eidos, e cando se soparan e pasan por diante
de nos hay que facerlles a cruz com'ô demo e sacarlles a monteira com'ôs
fidalgos.</p>

<p><i>P.</i>--¿Ademáis d'o que levades dito, creedes outras cousas?</p>

<p><i>R.</i>--Sí padre, porque tod'o que se dí d'esa xentiña é pouco.</p>

<p><i>P.</i>--¿Qué cousas son esas?</p>

<p><i>R.</i>--Eso non m'o preguntedes á min que non podrei contestalo por mor
d'a curia que, com'o zorro e'as galiñas, ándanos ganando as voltas pra
poñernos â sombra.</p>

<p><i>M.</i>--Facendes ben en calarvos, porqu'en boca pecha non entran moscas,
y-ô bó calar chámanlle labrego.</p>




<h2>SEGUNDA PARTE<br />

EN QUE SE DECRARA O QUE S'HA DE PIDIR.</h2>


<p>Xa vimos como sabedes o que se ha de creer: veñámos ô segundo qu'é o que
s'ha de pidir. D'as oraciós qoe rezades cal é a que mais vos gusta?</p>

<p><i>R.</i>--O Padre nuestro.</p>

<p><i>P.</i>--¿Por qué?</p>

<p><i>R.</i>--Porque ten sete peticiós, que son poucas pra nosoutros, pois temos
moito que pidir.</p>

<p><i>P.</i>--¿Cales son?</p>

<p><i>R.</i>--A primeira é: Santificado sea o teu nome.</p>

<p><i>P.</i>--¿Qué pidides n-esa peticion?</p>

<p><i>R.</i>--Que lauden á Dios, o mesmo que nosoutros, aqueles que solo
s'acordan d'él cando fan á carantoña, e pasan a vida facéndonos
falcatruas.</p>

<p><i>P.</i>--¿Cal é a segunda?</p>

<p><i>R.</i>--Veña á nos o teu reino.</p>

<p><i>P.</i>--¿Quén pide eso?</p>

<p><i>R.</i>--Aqueles que se dormen n-as pallas mentras nosoutros adoecemos á
traballar; os que fan política n-as aldeas pra encher o bandullo; os que
maxinan que todal-as cousas d'o mundo se fixeron pra eles e arrapañan
c'o seu e c'o d'os veciños; os que pra vivir agardan que lles cayan n-o
papo pás cocidos d'o ceo; y-os que sin traballar nin teren rentas viven
fidalgamente.</p>

<p><i>P.</i>--¿E vosoutros pedides o mesmo?</p>

<p><i>R.</i>--Nosoutros pedimos o reino de Dios porque o d'este mundo anda en
maus de catro galafates.</p>

<p><i>P.</i>--¿Cal é a terceira?</p>

<p><i>R.</i>--Fágase á tua vontade así n-a terra como n-o ceo.</p>

<p><i>P.</i>--¿Qué pidides ahí?</p>

<p><i>R.</i>--Pidimos que Dios veña á gobernar este cotarro qu'anda levado d'o
demo.</p>

<p><i>P.</i>--¿Cal é a coarta?</p>

<p><i>R.</i>--O pan noso de cada dia dánolo hoxe.</p>

<p><i>P.</i>--¿Qué pidides n-esa piticion?</p>

<p><i>R.</i>--¡E vosté non-o vé santiño! Pidimos pan pra levar â boca, xa que
pra nosoutros ou anda pol-as nubes, ou está pechado con cerrollo n-as
tullas d'os vinculeiros. Pidimos algo que comer xa que traballamos como
negros. Pidimos pan pra manter os fillos que nol-o piden en coiro e
co-as manciñas direitas. E non é moito pidir pan, xa que o compango é
pr'os que poden.</p>

<p><i>P.</i>--¿Cal é a quinta?</p>

<p><i>R.</i>--Perdónanos nosas deudas así como nosoutros perdoamos ôs nosos
deudores.</p>

<p><i>P.</i>--¿Qué pidides ahí?</p>

<p><i>R.</i>--O que non-os han dar nunca: pois inda ben non lle debemos un peso
á calquera xa temos o ministro â porta co-a demanda. Os nosos deudores
ben perdoados están porque ninguen nos debe nin un chavo.</p>

<p><i>P.</i>--¿Cal é a sesta?</p>

<p><i>R.</i>--Non-os deixes cair n-a tentacion.</p>

<p><i>P.</i>--¿E co-eso qué pidides?</p>

<p><i>R.</i>--Que Dios nos teña d'a sua mau e que nos coute ben, porque tanto
mallan en nós, e tales cousas nos fan, e tan amoladiños andamos, que si
nos deixamos levar pol-o xénio e caimos n-unha mala tentacion, o dia que
menos se pense non quedan nin os ratos n-Alcaldía.</p>

<p><i>P.</i>--¿Cal é a séutima?</p>

<p><i>R.</i>--Mais líbranos de mal.</p>

<p><i>P.</i>--¿E n-eso que pidides?</p>

<p><i>R.</i>--Que nos quite Dios d'entre as uñas d'esta xentiña que non fai nada
que pra ben sea.</p>

<p><i>P.</i>--¿Qué quere dicir a palabra <I>Amen</I>?</p>

<p><i>R.</i>--É unha cousa que os que mandan nos fan dicir á todo.</p>

<p><i>P.</i>--Cando dicides ¡<I>Ave-Maria</I>! con quén falades?</p>

<p><i>R.</i>--C'o repartidor de consumos cando nos dí a cota que se nos impuxo;
c'o veciño que nos ven pidir unha peseta emprestada pra sair d'un apuro;
c'o Alcalde que nos aconsella que votemos o candidato d'o Goberno
pormeténdonos montes e moreas; c'o médeco que nos pide mais de dous
ferrados de centeo pol-avinza; c'o escribao cando nos notifica a tasa
d'as costas d'o últemo preito, e c'o señor Abade que nos dí que debemos
aunar n-a Coresma, esquecéndose de que aunamos á traspaso o ano enteiro.</p>

<p><i>P.</i>--¿Pra qué son os ánxeles?</p>

<p><i>R.</i>--Pra gardarnos.</p>

<p><i>P.</i>--¿Logo os labregos tendes ánxeles que vos garden?</p>

<p><i>R.</i>--Sí padre, pro âs veces parece que se dormen, á xuzgar pol-o
desamparo en que nos deixan.</p>




<H2>TERCEIRA PARTE<BR>

EN QUE SE DECRARA O QUE S'HA D'OBRAR.</H2>


<p>Xa vimos o que habedes de creer e pidir; vexamos agora como sabedes o
que habedes d'obrar; dicide: ¿Cal é o pirmeiro mandamento?</p>

<p><i>R.</i>--Amar á Dios sobre todal-as cousas.</p>

<p><i>P.</i>--¿A qué nos obriga este mandamento?</p>

<p><i>R.</i>--Á adouralo e creer n-él e non desconfiar por moitos males que nos
sucedan, pois xa sabemos que n-este mundo ten que haber de todo, bó e
malo; de maneira que si hay raposos que nos leven as galiñas, tamen hay
bois que nos axudan á labrar os eidos; si temos lobos que nos coman as
ovellas, hay tamen cás que nos garden a facenda; si criamos porcos n-o
cortello, non faltan aduanantes que conten por adiantado c'os seus
perniles; si temos fillos que dos axuden, non faltan reises qu'os leven
pro seu servicio; si dispomos de viño pra quentar o estómago, tamen hay
filoxera qu'estraga as viñas. Por eso debemos folgarnos d'o bó, levar
con pacencia o malo, e Dios sobre todo.</p>

<p><i>P.</i>--¿Cal é o segundo?</p>

<p><i>R.</i>--Nou xurar en vano.</p>

<p><i>P.</i>--¿Quén peca contra esto?</p>

<p><i>R.</i>--Os que relaxados pol-as que lles fan xuran e rexuran tomal-a
xusticia pol-a mau, queimando palleiros, decotando cepas, arrasando
labradíos, botando herba d'os ratos n-os currales d'os vecinos,
armándose de moca pra lle meter co-ela as razós n-a cachola ô contrario
e facendo outras cativeces d'este xeito; os que por unha poya de pau e
tres netos de viño sirven de testigos falsos n-os preitos e n-as causas
criminales; os que botan sapos e cobras pol-a boca á calquera
contratempo que teñan; os que xuran acabar c'os bês d'o vecino, levados
pol-a xeureira; y-os que por botarse de valentes non din tres palabras
arreo sin misturar entr'elas unha porcallada.</p>

<p><i>P.</i>--¿Cómo se xura en falso?</p>

<p><i>R.</i>--De calquer maneira, porque non hay cousa mais fácele n-o país.
Todal-as aldeas contan con picapreitos estrapexantes que poñen escola de
testigos falsos, namentras as outras están pechadas. Por unha picallada
e sin escrúpulos de concencia botan á presidio á calquer home de ben;
por un par de pesetas non falta quen co-a man en cruz xure, que viu
pol-os seus ollos, y-así Diol-o salve, voar os burros, vestidos de
gardas civís os mosquitos, tirar d'un carro dous porcos e cantar misa
unha ovella, ou facer un Alcalde boas obras.</p>

<p><i>P.</i>--¿Cal é o terceiro?</p>

<p><i>R.</i>--Santificar as festas.</p>

<p><i>P.</i>--¿Quén peca contra esto?</p>

<p><i>R.</i>--Todol-os labregos, porque ainda que oyamos a misa non podemos
gardar a festa, pol-a mor de tornar a auga d'os lameiros, d'arrecadar o
gando, de dar de comer ôs porcos, de levar o grau ô muiño, e outras
angueiras que non teñen agarda.</p>

<p><i>P.</i>--¿Cal é o coarto?</p>

<p><i>R.</i>--Honrar pai e nai.</p>

<p><i>P.</i>--¿E qu'entendedes por eso?</p>

<p><i>R.</i>--Darlle á nosos pâis a millor vida que podemos, namentras non
chegamos á herdalos.</p>

<p><i>P.</i>--¿Qué mais obrigaciós hay n-este mandamento?</p>

<p><i>R.</i>--As d'os superiores c'os inferiores y-as d'os pâis c'os fillos.</p>

<p><i>P.</i>--¿Cómo as cumprides?</p>

<p><i>R.</i>--Mandand'os fillos â escola pra que non estorben n-a casa cando non
temos que lle dar que facer; sacándolle a monteira ôs señores cand'os
atopamos n-os camiños e facéndolle a figa por detrás; entrando co-a
orella gacha n-a casa d'os que mandan pra sair d'ela botando rayos e
centellas.</p>

<p><i>P.</i>--¿Cál é o quinto?</p>

<p><i>R.</i>--Non matar.</p>

<p><i>P.</i>--¿Quén peca contra él?</p>

<p><i>R.</i>--Nosoutros non señor, pois, por non matar, nin xiquera matamos a
fame.</p>

<p><i>P.</i>--¿Cal é o sesto?</p>

<p><i>R.</i>--Non fornicar.</p>

<p><i>P.</i>--¿Quén peca contra este mandamento?</p>

<p><i>R.</i>--Vellos e mozos todos puxemos n-él as nosas maus. Pecan as mozas
churrusqueiras que lle chiscan os ollos ôs mozos n-as romarias; os
rapaces que andan de noite ô sarau rondándolle a porta âs nenas; as
parexas que se perden entr'os centeos botando de perda o fruto; os que
ventando unha muller escarramelan os ollos y-ensinan os dentes com'os
burros; os que lle van á facer coxigas as muiñeiras y-as fan bulir mais
qu'o rodicio, saindo dempois todos enfariñados; os que apagan o candil
n-os fiadeiros pr'andar as apalpadelas; os que véndos' entre mulleres
non poden ter as maus quedas, os que bailan o agarradiño n-os turreiros
pra s'agarraren sin bailar n-as carballeiras; os que dando palabras de
casamento non fan mais qu'as obras; os que ô volver d'as festas
acompañados non chegan hastra media noite â casa; e pra dicilo d'unha
vez todol-os que gastan calzós e monteira ou dengu'e muradana.</p>

<p><i>P.</i>--¿Cal é o séutimo?</p>

<p><i>R.</i>--Non furtar.</p>

<p><i>P.</i>--¿Quén peca contra este mandamento?</p>

<p><i>R.</i>--Os que non contentándose c'o que Dios lles dou precuran apanar o
alleo; os que andan co-as maus n-o pote d'o persupuesto; os d'a curia
que fan letras coma garabanzos porque cobran por pregos os seus
dereitos; os xastres que nos piden unha vara de pano pra facer unha
monteira; os que se gobernan desgobernando; os médecos que con unturas
d'ouro inutilízannos os fillos pr'o servicio d'o rei; os tendeiros que
pesan co-a romana d'o demo, a miden c'unha vara pol-o xeito d'a d'a
xusticia; os empregados que non teñen tempo pra despachar os nosos
asuntos porque todo él lles é pouco pra fumar cigarros e falar mal d'o
Goberno; os que nos espremen o xugo finxindo que nos protexen; os que
non-os fan ningun servicio non andando diñeiro por diante; os usureiros
qu' encabalan os rédetos; y-outros moitos que fora largo contar, porque
o mundo está cheo de gatos que andan sempre á caza d'os probes ratiños
d'aldea.</p>

<p><i>P.</i>--¿Cal é o outavo?</p>

<p><i>R.</i>--Non levantar falso testimonio nin mintir.</p>

<p><i>P.</i>--¿Quén peca contra este mandamento?</p>

<p>R.--Os diputados que dín n-o Congreso qu'o país adianta e que o Goberno
traballa por millorar a moura sorte d'os labregos; os partidos políticos
que aseguran que contan co-as simpatías d'o país; os que casándose con
muller rica, fea e vella sosteñen que se casaron namorados; os que á
todal-as mozas lle dan palabra de casamento; a muller qu'ôs vinte anos
dí, en certos casos, que n-a sua vida outra lle pasou; o Abogado que lle
dí á unha litigante que non lle cabe direito e logo resulta o contrario;
o Médeco que consultando a ama d'un crego lle dí que non ten cura; o
sancristan que pide pr'as Anemas; e todos nosoutros que âs veces
esquecemos a verdá.</p>

<p><i>P.</i>--¿Cal é o noveno?</p>

<p><i>R.</i>--Non cobizar a muller d'o veciño.</p>

<p><i>P.</i>--¿E pecades contra ese mandamento?</p>

<p><i>R.</i>--Segun sea ela, señor.</p>

<p><i>P.</i>--¿Cal é o décimo?</p>

<p><i>R.</i>--Non cobizar os bés alleos.</p>

<p><i>P.</i>--¿Quén peca contra eso?</p>

<p><i>R.</i>--Todol-os labregos porque non hay un que non poña os ollos n-as
leiras d'o vecino.</p>




<h3>OS MANDAMENTOS D'A IGRESIA LABREGA SON CINCO.</h3>


<p>O primeiro oir como nos aldraxan os que mandan, como quen oye chover.</p>

<p>O segundo mudar de camisa unha vez ô ano, ou denantes si teñen
qu'enterralo á un.</p>

<p>O terceiro comulgar con rodas de muiño.</p>

<p>O carto aunar por boas ou por malas.</p>

<p>O quinto pagar por todo e pra todo, e pagalas todas.</p>

<p><i>P.</i>--¿O primeiro á quen obriga?</p>

<p><i>R.</i>--A todol-os que teñen algo que perder, pois si nos repoñemos sainos
pior a conta.</p>

<p><i>P.</i>--¿Y-o segundo?</p>

<p><i>R.</i>--Obríganos á todos anque as veces se nos esqueza o cumprilo.</p>

<p><i>P.</i>--Vind'ô terceiro ¿cómo se comulga con rodas de muiño?</p>

<p><i>R.</i>--Vendo como nos quitan a razon en todalas cousas, e tendo que nos
conformar c'o que veña; deixándonos engrolar por todol-os baduantes, por
non saber que opoñerlles; pagar o sasenta por cento á un usureiro e
oirlle dicir que ainda nos axuda; indo á votar âs urnias sabendo qu'é
coma si non foramos; e pr'acabar d'unha vez, deixándonos levar pol-o
últemo que chega.</p>

<p><i>P.</i>--¿A quén obriga o coarto mandamento?</p>

<p><i>R.</i>--A todol-os labregos dendesde que nacen hastra que morren.</p>

<p><i>P.</i>--¿Por qué?</p>

<p><i>R.</i>--Porque cando non hay que levar â boca é forzoso o auno; que anque
dicen que hay n-o mundo pan d'abondo pra todos, a verdá é que poucas
veces chega â nosa boca, y-eso de millo, resésego e ben tasado.</p>

<p><i>P.</i>--¿Cómo aunan os labregos antes de ter uso de razon?</p>

<p><i>R.</i>--O mesmo que despois: á traspaso.</p>

<p><i>P.</i>--¿A quén obriga o quinto mandamento?</p>

<p><i>R.</i>--Non hay quen s'escape d'él.</p>

<p><i>P.</i>--¿Con qué pagades por todo?</p>

<p><i>R.</i>--C'os nosos cartiños e c'o noso lombo.</p>

<p><i>P.</i>--¿E con que as pagades todas?</p>

<p><i>R.</i>--C'o noso lombo e c'os nosos cartiños.</p>

<p><i>P.</i>--¿E que pagades?</p>

<p><i>R.</i>--Os trabucos y-as falcatruadas que fan outros.</p>

<p><i>P.</i>--¿Qué son trabucos?</p>

<p><i>R.</i>--As contribuciós, padre; vostede seica non é d'a terra.</p>

<p><i>P.</i>--¿E por qué lle chamades trabucos?</p>

<p><i>R.</i>--Porque é unha cousa que hay que pagar anque un non queira y-anque
non teña con qué, pois d'outro xeito embárgannos o pouco que temos; de
maneira que nos fan ciscar as cadelas o mesmo que si nos puxesen un
trabuco ô peito.</p>




<h3>AS OBRAS DE MISERICORDIA SON CATORCE, AS SETE ESPRITUALES Y-AS SETE
CORPORALES.</h3>


<h4>As esprituales son estas:</h4>

<p>A primeira ensinar ô que non sabe librarse d'as gayolas qu'á miudo nos
arman.</p>

<p>A segunda dar bós consellos ôs qu'están pra cair.</p>

<p>A terceira correxir ôs que non ven por onde camiñan.</p>

<p>A coarta perdoar as inxurias hastra que un poida facer o seu xenio.</p>

<p>A quinta consolar âs mulleres d'os qu'emigran pr'as Amérecas.</p>

<p>A sesta sofrir con pacencia, namentras non haxa outro remedio, as
fraquezas e malas ideas d'os que mandan.</p>

<p>A séutima rogar á Dios pol-os nosos alcaldes difuntos.</p>


<h4>As corporales son estas:</h4>

<p>A primeira visitar as bodegas d'os veciños.</p>

<p>A segunda ensinarlle o camíño d'a taberna ôs que teñen fame, e deixarse
ir si convidan.</p>

<p>A terceira ensinarllo o camiño d'a fonte ôs que teñen sede.</p>

<p>A coarta redimirnos cando chegue o caso.</p>

<p>A quinta mandar ô xastre os que non teñen cirigolas.</p>

<p>A sesta dar pousada ô pelegrino sí ten con que pagar.</p>

<p>A séutima levantar mortos.</p>




<h2>CARTA PARTE<br>

EN QUE SE DECRARAN OS SACRAMENTOS QUE SE HAN DE RECIBIR.</h2>


<p>Xa vimos como sabedes o que habedes de creer, pidir e obrar; vexamos
como sabedes o que habedes de recibir, qu'é o derradeiro: decide os
sacramentos.</p>


<h3>OS SACRAMENTOS D'A IGRESIA LABREGA SON SETE.</h3>

<p>O primeiro, Bautismo.</p>

<p>O segundo, Confirmacion.</p>

<p>O terceiro, Penitencia.</p>

<p>O carto, Comunion.</p>

<p>O quinto, Extrema Uncion.</p>

<p>O sesto, Orden.</p>

<p>O sétimo, Matrimonio.</p>

<p><i>P.</i>--¿Pra que é o Bautismo?</p>

<p><i>R.</i>--Pra hos facer cristianos anque logo nos traten como mouros, e pra
que teñamos un nome c'o que se nos coneza n-os recibos d'a contribucion,
n-as listas d'o sorteo de quintas, n-as citaciós á xuicio e n-outros
documentiños por este xeito.</p>

<p><i>P.</i>--¿Pra que é a Confirmacion?</p>

<p><i>R.</i>--Pra que non botemos de perda o noso nome e pra que, co-a lufiada
que nos dan n-a cara ô confirmarnos, nos vayamos afacendo âs que mais
adiante nos han de dar n-o lombo.</p>

<p><i>P.</i>--¿Pra que é a Penitencia?</p>

<p><i>R.</i>--Pra purgar os pecados alleos, que os nosos ben purgádol-os temos
co-a vida arrastradiña que levamos.</p>

<p><i>P.</i>--¿Pra que é a Comunion?</p>

<p><i>R.</i>--Pra que manteñ'as nosas almas xa que os corpos andan famentos,
como Dios e nosoutros sabemos.</p>

<p><i>P.</i>--¿Qué se precisa pra comulgar?</p>

<p><i>R.</i>--Pr'os que non son labregos estar en aunas dendesd'as doce d'a
derradeira noite; nosoutros como sempre temos o estómago valeiro podemos
comulgar á calquer hora.</p>

<p><i>P.</i>--¿Pra que é a Extrema-Uncion?</p>

<p><i>R.</i>--Pra tres cousas.</p>

<p><i>P.</i>--¿Cáles son?</p>

<p><i>R.</i>--A primeira pra quitar os rastros e reliquias d'a mala vida que nos
fixeron pasar; a segunda pra dar esforzo â alma contr'as malas
tentaciós; a terceira pra dar salú ô corpo si lle conven.</p>

<p><i>P.</i>--¿Qué sentides cando recibides a Extrema-Uncion?</p>

<p><i>R.</i>--Unha grande legría porque conecemos que logo nos vamos á quitar
d'o lombo a pesada carga d'a vida; algo así como sinte o que pousa un
feixe de leña despois de traelo desd'o monte hastr'a casa, ou com'o que
pasados doce anos de presidio s'atopa libre. Ò poñerlle á un a
Extrema-Uncion acórdase de que s'acabaron pra sempre os dias enteiros de
turrar pol-o sacho, de pasar fames negras, d'andar pouco menos qu'en
coiros, de pagar a territorial â Facenda, os consumos ô Auntamento, as
rendas os señoríos, as costas ôs xuzgados, os fillos ô Rey, os direitos
ô Abade, as consultas ô abogado, as visitas ô médeco, as recetas ô
boticario, sin contar c'o panadeiro, c'o taberneiro, c'o xastre, c'o
zapateiro, e con outros moitos, porque os labregos parés que non viñemos
ô mundo mais que pra pagar sempre, e inda que nos chamemos cristianos
non deixamos de ser os paganos eternos. Pol-a Extrema-Uncion sabe un que
se vai á ver libre d'o Alcalde, d'o Sacretario, d'o Cacique, d'os
aduanantes de todal-as crás; sabe que s'acabaron os madrugós y-os
traballiños todos; y-ô recibila vé o labrego que logo chega o dia en que
despois de tantos anos de fozar n-a terra pra facela producir, vaille á
servir de cama onde poida descansar pra sempre, dempois de decirlle ó
mundo: «¡ahí queda eso!»</p>

<p><i>P.</i>--¿Pra que é a Orden?</p>

<p><i>R.</i>--Pra que algús fillos de labregos cheguen á ser xente.</p>

<p><i>P.</i>--¿Pra que é o Matrimonio?</p>

<p><i>R.</i>--Pra nada bó, señor. O matrimonio é unha cousa que facemos, como se
fan outras tantas burradas. Ven á ser algo somellante con xunguirse á un
carro, e turrar d'él hastra morrer. Cando un non ten pan que meter n-a
boca acúrreselle levar pr'a casa unha muller que lle axude á pasar fame,
que é como dicir: «tí que non podes lévame âs costas.» Despois veñen os
fillos, que non faltan nunca n-os matrimonios labregos, y-estonces si
qu'é ela. Hay que mantelos, hay que vestilos, hay que mandalos â escola
si cadra, hay que atendelos n-as suas enfermedás, hay en fin que facelos
homes. E cando xa empezan a servir pra algo y-axudarnos n-as angueiras
d'a casa, lévannos pr'o servicio, e mentras eles van á facerse matar á
guerra, e si volven é c'un brazo ou unha perna de menos, nosoutros
quedamos vellos e acabadiños sin podernos valer, y-espostos á morrer
esquecidos como cas.</p>

<p><i>P.</i>--¿Tenen que estar en gracia de Dios os que se casan?</p>

<p><i>R.</i>--Eso din, pro eu coido qu'o que hay que estar é deixados d'a sua
mau.</p>

<p><i>P.</i>--¿Cales son os pecados capitales?</p>

<p><i>R.</i>--Soberba, avaricia, luxuria, ira, gula, envexa e preguiza.</p>

<p><i>P.</i>--¿Que ó soberba?</p>

<p><i>R.</i>--É un verme que se lles mete n-a cabeza ôs que agarran un anaquiño
de mando.</p>

<p><i>P.</i>--¿Que é avaricia?</p>

<p><i>R.</i>--Unha cuchumíllada que nos dá moito que rascar e que roe, roe,
vainos despelexando pouco á pouco.</p>

<p><i>P.</i>--¿Que é luxuria?</p>

<p><i>R.</i>--Unha mala fada que nos leva ô matrimonio, com'os bois ô matadeiro.</p>

<p><i>P.</i>--¿Que é ira?</p>

<p><i>R.</i>--Unha cousa que si nos deixáramos levar d'ela...</p>

<p><i>P.</i>--¿Que é gula?</p>

<p><i>R.</i>--Eso non llo pergunte ôs labregos: as xentes acomodadas lle poderán
responder.</p>

<p><i>P.</i>--¿Que é envexa?</p>

<p><i>R.</i>--Un aguillon que se nos crava n-a alma cando vemos os bés y-a
facenda d'os veciños.</p>

<p><i>P.</i>--¿Que e preguiza?</p>

<p><i>R.</i>--Un luxo que non podemos permitirnos òs que traballamos.</p>


<H3>OS NEMIGOS D'A ALMA, DE QUE TEMOS QUE FUXIR, SON TRES:</H3>

<p>O primeiro, é o mundo.</p>

<p>O segundo, o demo.</p>

<p>O terceiro, a carne.</p>

<p><i>P.</i>--¿Quen é o mundo?</p>

<p><i>R.</i>--Todol-os malos homes que comen, viven, trunfan e campan â conta
d'o noso traballo.</p>

<p><i>P.</i>--¿Quen é o demo?</p>

<p><i>R.</i>--Un coitadino que n-outros tempos foi espantallo d'as xentes, e que
agora veu tan á menos que nin xiquera caso lle fan os rapaces d'a
escola.</p>

<p><i>P.</i>--¿Que é a carne?</p>

<p><i>R.</i>--Unha cousa que din que se come, e que sabe ben, e que manten
moito, d'a que temos ouvido falar á miudo, pro que no n-os pasa pol-as
gorxas inda que n-os pase pol-as mentes.</p>


<H3>AS BENAVENTURANZAS SON OITO:</H3>

<p>1.ª Benaventurados os probes, porque serán tratados como bestas
d'arrieiro.</p>

<p>2.ª Benaventurados os mansos, porque tod'o mundo mallará n-eles.</p>

<p>3.ª Benaventurados os que choran, porque mamarán.</p>

<p>4.ª Benaventurados os que teñen fame e sede d'a xusticia, porque os
fartarán de presidio.</p>

<p>5.ª Benaventurados os misericordiosos, porque os amolarán canto podian.</p>

<p>6.ª Benaventurados os limpos de corazon, porque tamen estarán limpos de
faltriqueira.</p>

<p>7.ª Benaventurados os pacíficos, porque todos lles farán a guerra.</p>

<p>8.ª Benaventurados os que padecen persecucion pol-a xusticia, porque
ademais de ir â cadea pagarán as costas.</p>

<p><i>P.</i>--¿Qué dixemos agora?</p>

<p><i>R.</i>---Oito verdades como oito pás centeos.</p>

<p><i>P.</i>--Quén son os probes?</p>

<p><i>R.</i>--Os coitados labregos que non saben o que é un dia de fartura.</p>

<p><i>P.</i>--¿Quén son os mansos?</p>

<p><i>R.</i>--Somos tamen nosoutros, porque nos amansan á fungueirazos.</p>

<p><i>P.</i>--¿Quén son os que choran?</p>

<p><i>R.</i>--Os que saben pidir a tempo e baixarse á todo o mundo pra lograr o
que cobizan.</p>

<p><i>P.</i>--¿Onde mamarán?</p>

<p><i>R.</i>--N-a ubre d'o persupuesto.</p>

<p><i>P.</i>--¿Quén son os que teñen fame e sede de xusticia?</p>

<p><i>R.</i>--Os que non teñen padriño.</p>

<p><i>P.</i>--¿Quén son os misericordiosos?</p>

<p><i>R.</i>--Catro pipiolos, que non saben con quen aran.</p>

<p><i>P.</i>--¿Quén son os limpos de corazon?</p>

<p><i>R.</i>--Os que nunca foron nada, nin tiveron xeito d'emporcar as maus.</p>

<p><i>P.</i>--¿Quén son os pacífecos?</p>

<p><i>R.</i>--Os bois e nosoutros.</p>

<p><i>P.</i>--¿Quén son os que padecen persecucion pol-a xusticia?</p>

<p><i>R.</i>--Os que lle fan a contra ôs que mandan.</p>

</body>
</html>

